<div class="container p-2 text-dark ">
    <div class="ratio ratio-21x9">
        <iframe width="882" height="496" src="https://www.youtube.com/embed/P6j2j4n2SGA" title="YouTube video player" frameborder="0" allow="accelerometer; autoplay; clipboard-write; encrypted-media; gyroscope; picture-in-picture" allowfullscreen></iframe>
    </div>
    
        <div class="container">
            <div class="card mb-3" style="max-width: 1150px;">
                            <div class="row g-0">
                                <div class="col-md-4">
                                    <img src="imagini/MS-Margareta-Cristian-Coposesc-180-Savarsin-24iulie16.jpg" class="img-fluid rounded-start" alt="...">
                                </div>
                                <div class="col-md-8 bgcolor">
                                    <div class="card-body ">
                                        <h5 class="card-title"><b><font color="#990000" size="5" face='Arial'>Mesajul transmis de Majestatea Sa Margareta a României:</font></b></h5>
                                        <p class="card-text"><font color="#4d0000"><i>Primul lucru care îmi vine în minte când vorbesc despre Săvârșin este armonia castelului și a parcului. Proporții frumoase, culori extraordinare, o lumină caldă și plină, spațiu și tihnă. Armonia a fost completată – fără îndoială – de mâna bunicii mele, Regina-Mamă Elena, care a transformat edificiul într-un cămin plăcut, cald și elegant.</i></font></p>
                                        <p class="card-text"><font color="#4d0000"><i>Pe urmă, există această amprentă istorică de neșters a întregului domeniu. Sute de ani din Evul Mediu și istoria modernă a Europei, într-un loc strâns legat de lumea puterii politice, economice și de efervescența culturală a celor cinci secole din urmă ale continentului.</i></font></p>
                                        <p class="card-text"><font color="#4d0000"><i>Castelul și parcul de astăzi au, exact ca și în timpul vieții Regelui Mihai, un rol de catalizator, de punct vital în dezvoltarea comunității, de aceea am și făcut timp de atâția ani eforturi să refacem patrimoniul construit și patrimoniul natural.</i></font></p>
                                    </div>
                                </div>
                            </div>
            </div>
        </div>
    
    <div class="container p-2 text-dark text-start ">
        <h1 class="intitle"><font  color="#660000" face='Century'><i>ISTORICUL CASTELULUI SĂVÂRȘIN</i></font></h1>
        <div class="container-fluid"> 
            <div class="container-fluid">
                <p>Se pare că așezarea Zawasyn a apărut prima oară consemnată în documentele unui notar regal, în anul 1479. Dar prima mențiune a localității, confirmată de documente de care dispunem, datează din 1769, când satul Soborsin apare în prima ridicare topografică militară a Imperiului Austriei, numită « iosefină ».</p>
                <p>Primul proprietar cert al Domeniului Săvârșin a fost baronul András de Forray, născut în anul 1718, probabil la Săvârșin. El a fost funcționar public în Monarhia Habsburgică și a ocupat pozițiile de consilier guvernamental și comisar adjunct de poliție.</p>
                <p>Pe 9 iunie 1784, în timpul răscoalei țăranilor conduși de Petre Baciu, baronul a fost răpit și, ulterior, eliberat după negocieri cu autoritățile. Pe 9 noiembrie 1784, conacul a fost incendiat de răsculați. În mod sigur, incendiul nu a distrus integral clădirea, lucru dovedit de faptul că noul conac avea să fie construit doar două decenii mai târziu. La incendiu a dispărut însă întreaga arhivă a familiei, astfel încât multe dintre detaliile legate de proprietatea și despre viața familiei Forray nu vor fi niciodată cunoscute.</p>
                <div class="container-fluid text-center">
                    <img src="imagini/ANG2722253-1024x683.jpg" class="img-fluid" alt="imagine">
                </div>
                <p>Fiul baronului, András de Forray junior, și soția sa Júlia Brunswick de Korompa sunt cei care au ridicat noua clădire a conacului de la Săvârșin. Varianta a doua a castelului a fost construită între anii 1805 și 1816. Tânărul cuplu a construit un edificiu în stil neo-clasic la Săvârșin, iar arhitectul de grădini Heinrich Nebbien a fost rugat să deseneze planurile parcului nou-ridicatei clădiri.</p>
                <p>Dacă este adevărată mențiunea din unele surse istorice că Ludwig van Beethoven a venit la Săvârșin în anul 1807, atunci marele compozitor nu a putut fi decât musafirul baronului András junior și al soției lui, contesa Júlia.</p>
                <p>Următorii proprietari ai castelului au fost fiica lui András de Forray junior, Júlia Forray de Nádasdy, și soțul ei, contele Lipót de Nádasdy.</p>
                <p>Se spune că Franz Liszt a vizitat de mai multe ori domeniul și că a cântat la pianul din salonul mare al castelului. Dacă Liszt a vizitat Săvârșinul în timpul turneului său din 1846-1847, atunci este probabil că acest lucru s-a întâmplat între 7 și 17 noiembrie 1846, când marele muzician s-a aflat în Banat. La Săvârșin, gazdele lui Liszt nu puteau fi decât contesa Júlia de Brunswick de Forray, proprietara castelului, contele Yván de Forray, fiul ei, el însuși muzician, și contesa Júlia Forray de Nádasdy cu soțul ei, contele Lipót de Nádasdy.</p>
                <p>În a doua ridicare topografică militară a Imperiului Austriac, realizată în anii 1836- 1852, Domeniul Săvârșin apare cu parcul mărit la 20 de hectare, cu exact conturul lui de astăzi.</p>
                <p>Contele Ferenc Paula Jozsef Lipot Nádasdy, fiul lui Lipót și al Júliei, a fost următorul proprietar al castelului și parcului. El s-a căsătorit cu Ilona Zichy și a avut copii pe contesa Júlia Anna (1869-1939), pe contele Tamas (12 septembrie 1870 – 10 mai 1915), pe contesa Anna (1871-1872) și pe contesa Maria Irma. Deși a avut un urmaș pe linie masculină, pe contele Tamas, contele Ferenc a transmis proprietatea fiicei sale Maria Irma și soțului ei, Károly de Hunyady.</p>
                <div class="container-fluid text-center">
                    <img src="imagini/Savarsin-parc-Regele-Mihai-Regina-Mama-musafiri-2-1024x628.jpg" class="img-fluid" alt="imagine">
                </div>
                <p>Varianta de astăzi a clădirii este rezultatul încă unei transformări, executată în anul 1905, când a fost adăugat un etaj pe capetele laterale ale castelului (la est și la vest). Aceste lucrări au fost făcute de Károly și Maria Irma.</p>
                <p>După moartea soției sale, Maria Irma (în 1925), contele Károly Hunyady a fost unicul proprietar al domeniului, până în anul 1932.</p>
                <p>În 1932, Antoniu Mocioni de Foeni, un respectat și influent personaj al Curții Regale, cumpără Domeniul Săvârșin (castelul, parcul, clădirile adiacente și pădurile). Domeniul de la Săvârșin a fost transformat în Societatea Anonimă „Corvin“, al cărei acționar majoritar era baronul Antoniu. Regele Mihai I cumpără proprietatea la 26 martie 1943 (coincidența face ca 26 martie să fie și ziua de naștere a primei fiice a regelui, Majestatea Sa Margareta, în anul 1949). Regele Mihai și mama sa, Regina Elena, vizitaseră castelul și proprietatea înainte de a deveni proprietari, ca musafiri ai familiei Mocioni, atât la Săvârșin, cât și la Bulci.</p>
                <p>Sub directa supraveghere a Reginei-Mamă Elena, castelul este supus unor lucrări de reparații și modernizare în anii 1943-1945.</p>
                <p>Din decembrie 1947 până la 1 iunie 2001, Familia Regală a fost absentă de la Castelul Săvârșin, care a fost confiscat de regimul comunist. În cei 54 de ani de confiscare, castelul a servit drept spital, școală și reședință de protocol.</p>
                <p>În cele două decenii de la revenirea pe Domeniul Regal Săvârșin, sub directa conducere a Majestății Sale Margareta, Custodele Coroanei, castelul, parcul și clădirile de pe domeniu au fost reabilitate aproape în întregime.</p>
            </div>
        </div>

    </div>

</div>
